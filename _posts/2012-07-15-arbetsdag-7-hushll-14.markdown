---
layout: post
title: "Arbetsdag 7 - Hushåll 14"
date: 2012-07-15 15:52:05
---
Klockan var halv 11 lokal tid då vi var hemma och precis lastat av det vi köpte tidigare samt förberedde för dagens första hushåll. Det skulle visa sig att det här hushållet låg i en annorlunda miljö.

Vi begav oss mot hushållet som den här gången låg mot stan till, fast istället för att svänga höger och korsa bron som ledde till stan, fortsatte vi rakt fram. Omgivningen började se allt mer dyster ut, i husväggarna var det stora oförklarliga hål. Man fick små rysningar bara av att åka igenom området på dagtid. När vi närmade oss en återvändsgränd stannade Justin bilen, vi var tydligen framme. Ingen av oss ville vistas här särskilt länge så vi försökte få jobbet avklarat så fort som möjilgt.

Vi hörde plötsligt ett kraftigt muller och när vi tittade bort mot bergen såg vi ett stort åskmoln närma sig staden. Det blev väldigt bråttom med solpanelen nu eftersom ingen av oss ville stå på en stege i regnet och skruva upp den. Precis när alla kommit inomhus och alla saker var inne började ett högt, smattrande oljud från takplåten och genom det enda fönster i huset kunde man se ett oväder åka förbi. Huset bestod av två rum och båda rummen fick en lampa vardera. Strömbrytaren skruvades upp på dörren som kopplade samman rummen. Bredvid dörren satt redan en strömbrytare. Den användes för ungefär fem år sedan då familjen hade dragen el. Men efter att mannen i huset gick bort kunde de inte längre betala elräkningarna och då klipptes anslutningen till huset. Nu skulle de få tillbaka elen igen, fast den här gången i form av solenergi. Vi ville inte återanvända den då vi ville sätta upp nya saker som vi visste fungerade.

Batteriet placeras bakom dörren och kopplades in tillsammans med solcellregulatorn. Knapparna testades och båda lamporna fungerade direkt. Det är en himla skön känsla när allting fungerar på en gång och lika så kände familjen, då de skådade de lysande LED-ljusen. Barnen i hushållet var inte hemma när familjebilden skulle tas, utan på skolan. Vi kände att det var en mycket bra anledning för att inte vara hemma den här tiden på dagen. Fotot fick inkludera mamman i huset samt en av döttrarna. Med lamporna installerade kunde nu barnen göra sina läxor hemma, fast nu också på kvällarna. De tackade så mycket och vi begav oss hemmåt för lunch innan nästa hushåll skulle besökas.
